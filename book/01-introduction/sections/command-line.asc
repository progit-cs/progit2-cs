=== Příkazový řádek

Git se dá používat mnoha různými způsoby.
K dispozici jsou původní nástroje pro použití z příkazového řádku a je tu i řada grafických uživatelských rozhraní s různými schopnostmi.
V této knize budeme Git používat z příkazového řádku.
Především, příkazový řádek je jediným místem, kde můžete spustit *všechny* příkazy Gitu. Většina grafických uživatelských rozhraní pro jednoduchost implementuje jen podmnožinu funkčnosti Gitu.
Pokud umíte použít verzi z příkazového řádku, pak pravděpodobně umíte zjistit, jak se totéž provede přes grafické uživatelské rozhraní. V opačném směru to nemusí platit.
A zatímco váš výběr grafického klienta závisí na osobních preferencích, příkazový řádek mají nainstalován a k dispozici _všichni_ uživatelé.

Takže od vás budeme očekávat, že na počítači Mac umíte otevřít Terminál, nebo že ve Windows umíte spustit Příkazový řádek či PowerShell.
Pokud nevíte, o čem je řeč, měli byste zde zastavit a rychle si to zjistit, abyste v knize mohli sledovat zbytek příkladů a popisů.
