Pro Git
=======
:lang:      cs
:doctype:   book
:docinfo:
:toc:
:toclevels: 2

[preface]
== Předmluva Scotta Chacona

Vítejte u druhého vydání knihy Pro Git.
První vydání bylo publikováno před více než čtyřmi lety footnote:[Pozn. překl.: Originál i český překlad první edice vyšly v roce 2009. Druhé vydání originálu vyšlo v roce 2014.].
Od té doby se objevila řada změn, ale mnoho důležitých věcí zůstalo zachováno.
Většina základních příkazů a konceptů zůstala dodnes v platnosti, protože tým systému Git odvádí fantastickou práci, aby zachoval zpětnou kompatibilitu. Z komunity systému Git přesto vzešlo několik významných přídavků a změn.
Druhé vydání knihy se těmto změnám věnuje a snaží se o to, aby byl pro nového uživatele obsah knihy užitečnější.

V době psaní prvního vydání byl Git ještě nástrojem poměrně obtížně použitelným a sotva přijímaným i z pohledu skalních vývojářů.
V určitých kruzích si začínal získávat jméno, ale zdaleka nedosahoval všudypřítomnosti, jakou můžeme pozorovat nyní.
Od té doby jej přijaly téměř všechny Open Source komunity.
Git učinil neuvěřitelný pokrok ve spojení s Windows, ve vzniku grafických uživatelských rozhraní pro všechny platformy, v podpoře integrovaných vývojových prostředí (IDE) a v použitelnosti pro podnikání.
V knize Pro Git vydané před čtyřmi lety nenajdete téměř nic, co by s tím souviselo.
Jedním z hlavních cílů nového vydání je zmínka o všech těchto nových oblastech zájmu v komunitě Git.

Prudký nárůst zaznamenala samotná komunita kolem Open Source, která Git využívá.
Když jsem před téměř pěti lety usedal k psaní této knihy (chvíli mi trvalo, než první verze spatřila světlo světa), začal jsem zrovna pracovat v téměř neznámé společnosti, která začala vyvíjet webový server pro hostování Gitu, zvaný GitHub.
V době spuštění jej používalo možná pár tisíc lidí a vyvíjeli jsme ho čtyři.
V době, kdy píši tuto předmluvu, oznámil GitHub 10milióntý hostovaný projekt s téměř 5 milióny registrovaných vývojářských účtů a s více než 230 zaměstnanci.
Ať už se vám to líbí nebo ne, GitHub významně ovlivnil Open Source komunitu způsobem, který byl v době psaní prvního vydání stěží představitelný.

V původní verzi Pro Git jsem o GitHub napsal malou podkapitolu jako příklad hostování Gitu. Nikdy jsem z toho neměl dobrý pocit.
Nesedělo mi, že píši o něčem, co bylo v podstatě komunitním prostředkem, a přitom jsem současně psal o roli své firmy.
I když stále nemám dobrý pocit z uvedeného konfliktu zájmů, důležitosti GitHub pro komunitu kolem systému Git se nedá vyhnout.
Rozhodl jsem se, že místo příkladu použití hostovaného systému Git, změním tuto část knihy v podrobnější popis toho, co GitHub je a jak jej efektivně používat.
Pokud se chcete naučit, jak používat Git, pak znalost toho, jak používat GitHub, vám pomůže stát se součástí obrovské komunity, což je cenné nezávisle na tom, jaký hostovaný Git si vyberete pro váš vlastní kód.

Další velkou změnu od prvního vydání knihy byl vývoj a vzestup HTTP protokolu pro síťové transakce systému Git. Většina příkladů v knize byla změněna z použití SSH na použití HTTP, protože je to mnohem jednodušší.

Bylo úžasné pozorovat, jak během několika minulých let Git vyrostl z poměrně obskurního systému v systém pro správu verzí, který v podstatě dominuje vývoji v oblasti komerční i v oblasti Open Source. Mám radost z toho, že si kniha Pro Git vedla tak dobře a že se jako jedna z mála technických publikací na trhu stala poměrně úspěšnou a plně Open Source.

Doufám, že se vám aktualizované vydání Pro Git bude líbit.

[preface]
== Předmluva Bena Strauba

První vydání této knihy způsobilo, že jsem systému Git propadl. Uvedla mě do stylu programování, při kterém jsem se cítil přirozeněji než u přístupů, s kterými jsem se do té doby potkal. V té době už jsem několik let pracoval jako vývojář, ale tohle byl bod zvratu, který mě nasměroval na mnohem zajímavější cestu, než po které jsem šel před tím.

A teď, po několika letech, jsem přispěvatelem hlavní implementace systému Git, pracoval jsem pro největší společnost hostující Git a procestoval jsem svět, abych Git naučil další lidi. Když se mě Scott zeptal, jestli bych měl zájem spolupracovat na druhém vydání, nemusel jsem o tom ani přemýšlet.

Bylo mi velkým potěšením a poctou, že jsem se mohl prací na této knize zúčastnit. Doufám, že vám pomůže stejně, jako pomohla mně.


[preface]
== Věnování

_Mé ženě Becky, bez které by toto dobrodružství nikdy nemohlo začít. — Ben_

_Toto vydání je věnováno mým děvčatům. 
Mé ženě Jessice, která mě po celé ty roky podporovala, a mé dceři Josephine, 
která mě bude podporovat, až budu příliš starý na to, abych věděl, co se děje kolem. — Scott_
